A Large-scale Analysis of Content Modification by Open HTTP Proxies

این مقاله راجع به تحقیقی است پیرامون بررسی پروکسی‌های HTTP که در اختیار عموم افراد قرار دارند.
مقاله در سال ۲۰۱۸ نوشته شده است و در آن اشاره می‌شود که میزان ترافیک رمزنگاری شده‌ی اینترنت «به تازگی» از میزان ترافیک رمزنگاری نشده پیشی گرفته است و این یعنی همچنان بخش بزرگی از این ترافیک رمزنگاری نمی‌شود. در نتیجه شدیدا مساله‌ی Privacy در استفاده از HTTP Proxyها مطرح می‌شود.
چند مورد از کارهایی که توسّط این پروکسی‌ها روی ترافیک رمزنشده می‌تواند انجام شود:
	۱- مشاهده و دنبال کردن فعّالیّت‌های کاربر
		* امکان لو رفتن credentials
		* جمع‌آوری اطّلاعات با اهداف تجاری
	۲- تغییر محتوای سایت‌هایی که کاربر می‌بیند
		* مثلا نمایش یا تغییر تبلیغات
		* تزریق کد JS مخرّب(مثلا برای اجرای حملات DDoS یا اکسپلویت کردن آسیب‌پذیری‌های مرورگر)
		* هدایت به صفحات Phishing
		* هدایت به صفحات دانلود بدافزار

تمرکز این مقاله روی تشخیص پروکسی‌های دسته‌ی دوم است. تشخیص پروکسی‌های دسته‌ی اوّل لزوما ممکن نیست؛ یا حداقل راحت نیست.
به این منظور تعدادی سایت توسّط خود نویسندگان ایجاد شده است.(یکی با محتوای ایستا و یکی با محتوای پویا) بررسی می‌شود که در صورت استفاده از هر پروکسی، محتوای آن سایت تغییر می‌کند یا خیر. علّت ساخت سایت جدید این است که بررسی اصالت محتوای یک سایت پویا که کنترلی روی آن نداریم چندان آسان نیست.

روند کار به این شکل است:
	ابتدا لیستی از پروکسی‌ها از سایت‌هایی که لیست آن‌ها را منتشر می‌کنند جمع‌آوری می‌شود.
	بررسی می‌شود که آیا هر یک از این پروکسی‌ها زنده هستند یا نه.
	سپس با استفاده از آن‌ها چند سایت باز می‌شوند.
	بررسی می‌شود که آیا محتوای این سایت‌ها تغییری با نسخه‌ی اصلی آن‌ها دارد یا  خیر.
	در نهایت مواردی که با نسخه‌ی اصلی تفاوت داشتند، خوشه‌بندی می‌شوند.

در انتهای مقاله با توجّه به خوشه‌بندی انجام شده و... آماری از مشترک‌ترین تغییرات منتشر شده است؛ مثلا یک مورد مربوط به یک موتور جستجوی چینی بسیار پرتکرار بود.
همچنین بیان شده است که ۳۸.۲۱ درصد از پروکسی‌های بررسی شده(و زنده) محتوای صفحات را تغییر می‌دادند و ۵.۱۵ درصد از آن‌ها تغییرات بدخواهانه اعمال می‌کردند.
در ضمن داخل مقاله گفته شده در آدرس http://proxyscan.ics.forth.gr لیست پروکسی‌های خوب به طور روزانه قرار می‌گیرد. امّا من به دلیل این که سایتش سرتیفیکیت نامعتبری داشت واردش نشدم.

چرا این مقاله؟!
چند روز پیش از این که با این مقاله مواجه شدم داشتم فکر می‌کردم یک پروژه برای بررسی زنده بودن و سرعت پروکسی‌های عمومی شروع کنم؛ این مقاله تداخل زیادی با پروژه‌م داشت و از این نظر توجّهم رو جلب کرد.

نظر شخصی:
یک مقدار برام گنگ هست که خب حالا نویسندگان مقاله اومدند و این همه بررسی کردند که چی بشه؟ قطعا این کار «بامزه» یا «جالب» بود چون فهمیدیم یک درصد بالایی از این پروکسی‌ها محتوا را تغییر می‌دهند. ولی عملا در رفتار مردم که نباید تاثیر خاصی بگذاره. چون آدم عاقل می‌دونه حتّی اگر یک پروکسی HTTP در محتوا تغییری نده، بالاخره ترافیک رمزنشده‌ی در حال عبور رو می‌بیند و همین دلیل برای عدم استفاده از پروکسی‌های عمومی باید کافی باشه.
